Title:হলমার্ক ও KDM সোনার মধ্যে পার্থক্য জানেন? স্বাস্থ্যের জন্যও অত্যন্ত জরুরি

Text:সোনা কেনার আগে এর মান সম্পর্কে চূড়ান্ত নিশ্চিত হওয়া প্রয়োজন। আর এই নিশ্চয়তা দেয় হলমার্ক। অন্যদিকে, দীর্ঘদিন KDM সোনার গয়না ব্যবহার করলে তা 
শরীরের উপরে খারাপ প্রভাব ফেলে। যে কারণে ভারতে সোনার গয়নায় ক্যাডমিয়াম মেশানো নিষিদ্ধ।
এই সময় ডিজিটাল ডেস্ক: সোনার প্রতি ভারতীয়দের ঝোঁক প্রাচীন সময় থেকেই। তবে কেবলমাত্র সোনা কিনলেই হল না, সেটির গুণগত মান নিয়েও নিশ্চিত হওয়া প্রয়োজন। 
সোনার মান নিয়ে সব সময় এদেশের ক্রেতাদের উদ্বেগের মধ্যে থাকতে হয়। বর্তমানে BIS দ্বারা হলমার্কিংয়ের সুবিধা 
আসার পর থেকে এখন গ্রাহকরা অনেক বেশি নিশ্চিন্তে সোনা কিনতে পারেন। তাই প্রতারণার হাত থেকে রক্ষা পেতে সব সময় হলমার্ক যুক্ত সোনার গয়না কেনা উচিত। এটি শুধু শুদ্ধতা নয়, 
সেইসঙ্গে প্রয়োজনে বিক্রি করতে গেলে সঠিক দামও নিশ্চিত করে। পাশাপাশি এর সঙ্গে জড়িয়ে আছে ব্যবহারকারীদের স্বাস্থ্যের বিষয়ও। এত দাম দিয়ে কেনা সোনার গয়না পরে কে আর অসুস্থ হতে চায়!
২০২১ সালের জুন মাস থেকে গয়না বিক্রির ক্ষেত্রে নয়া নিয়ম চালু হতে চলেছে। সরকারি নির্দেশিকার পরিবর্তন না হলে জুন মাস থেকে শুধুমাত্র হলমার্ক সোনার গয়নাই বিক্রি করা যাবে। আর BIS-এর 
তালিকাভুক্ত হওয়ার জন্য গয়না ব্যবসায়ীরা ২০২১ সালের জুলাই মাস পর্যন্ত সময় পাবেন। নতুন নিয়ম চালু হওয়ার আগে জেনে নেওয়া যাক KDM সোনা ও হলমার্ক সোনার পার্থক্য।
হলমার্ক সোনা কী?
সোনার গুণগত মান যাচাই করে সার্টিফাই করার পদ্ধতিতে হলমার্কিং বলে। কোন সোনার গয়না বা কয়েনে BIS হলমার্ক থাকার অর্থ সেটি BSI দ্বারা নির্ধারিত গুণগত মানের পরীক্ষায় ঊত্তীর্ণ হয়েছে। 
হলমার্কিং সোনার গুণগত মান সম্পর্কে গ্রাহককে নিশ্চিত করে। যার অর্থ যদি আপনি ১৮ ক্য়ারেটের কোনও সোনার গয়না কেনেন তার প্রকৃত অর্থ এর ২৪ ভাগের 
মধ্যে ১৮ ভাগ সোনা এবং বাকিটা অ্যালয়। উল্লেখ্য, BIS আইন অনুসারে, ব্যুরো অফ ইন্ডিয়ান স্ট্যান্ডার্ডস ভারতে সোনা এবং রুপোর গয়নায় হলমার্কিংয়ের জন্য একমাত্র দায়িত্বপ্রাপ্ত সংস্থা।
KDM সোনা কী?
খাঁটি সোনাকে গয়নার উপযোগী সোনায় পরিণত করতে এর সঙ্গে ক্যাডমিয়াম নামক এক ধরনের ধাতু মেশানো হয়। এক্ষেত্রে সোনা এবং ক্যাডমিয়ামের অনুপাত থাকে ৯২:৮। সেখান থেকেই 
এই 'KDM সোনা' নামটি প্রচলিত। সোনার সর্বোচ্চ মান বজায় রাখার জন্য এই মিশ্রন ব্যবহার করা হয়। এদিকে, ক্যাডমিয়াম মেশানোর ফলে সোনার মান বজায় রাখা গেলেও 
তা গয়নার কারিগর এবং গয়না ব্যবহারকারীদের স্বাস্থ্যের উপরে ক্ষতিকারক প্রভাব ফেলে। যে কারণে বর্তমানে সোনায় ক্যাডমিয়াম মেশানোর উপরে নিষেধাজ্ঞা জারি করেছে ব্যুরো অফ 
ইন্ডিয়ান স্ট্যান্ডার্ডস। উল্লেখ্য, খাঁটি সোনা খুব নরম হওয়ায় তা গয়না তৈরির জন্য অনুপযুক্ত। গয়না তৈরির উপযুক্ত করে তুলতে এর সঙ্গে অন্য ধাতু মেশাতে হয়। চলতি কথায় যাকে খাদ বলে।