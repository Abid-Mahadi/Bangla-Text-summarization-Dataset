Title:ঘুষ নেওয়ায় বেনাপোল ইমিগ্রেশন কাস্টমসের দুই কর্মকর্তা প্রত্যাহার

Text:ভারতফেরত পাসপোর্টধারী দুই যাত্রীর কাছ থেকে ঘুষ নেওয়ার অভিযোগের সত্যতা পাওয়ায় বেনাপোল ইমিগ্রেশন কাস্টমসে কর্মরত দুই কাস্টমস কর্মকর্তাকে প্রত্যাহার করা হয়েছে।
মঙ্গলবার (২২ ডিসেম্বর) সন্ধ্যায় বিষয়টি নিশ্চিত করেছেন বেনাপোল ইমিগ্রেশন কাস্টমসের রাজস্ব কর্মকর্তা শারমিন জাহান।
প্রত্যাহার করা কর্মকর্তারা হলেন সহকারী রাজস্ব কর্মকর্তা শাহ জামাল ও সিপাহি আইয়ুব আলী।
বেনাপোল ইমিগ্রেশন সূত্রে জানা যায়, গত ১৬ ডিসেম্বর দুপুরে সহকারী রাজস্ব কর্মকর্তা শাহ জামাল ভারত থেকে ফেরা এক পাসপোর্ট যাত্রীর কাছ থেকে ভয়ভীতি দেখিয়ে চার হাজার টাকা আদায় করেন। 
পরে বিষয়টি ঊর্ধ্বতন কর্মকর্তারা জানানো হয়। এদিকে, মঙ্গলবার বিকেলে সিপাহি আইয়ুব আলীও ভারত থেকে ফেরা আরেক যাত্রীকে ভয়ভীতি দেখিয়ে চার হাজার টাকা আদায় করেন। পরে ওই যাত্রী 
রাজস্ব কর্মকর্তা শারমিন জাহানের কাছে অভিযোগ করলে তিনি টাকাটি আইয়ুবের কাছ থেকে উদ্ধার করে যাত্রীকে ফেরত দেন। সেই সঙ্গে বিষয়টি তিনি কাস্টমসের ঊর্ধ্বতন কর্মকর্তাদের জানান।
বেনাপোল ইমিগ্রেশন কাস্টমসের রাজস্ব কর্মকর্তা শারমিন জাহান জানান, সহকারী রাজস্ব কর্মকর্তা শাহ জামাল ও সিপাহি আইয়ুব পৃথকভাবে 
ভারত থেকে ফেরা দুই বাংলাদেশি পাসপোর্টধারী যাত্রীকে ভয় দেখিয়ে তাদের কাছ থেকে ঘুষ নিয়েছিলেন। অভিযোগ দু’টির সত্যতা পাওয়ায় শাহ জামাল ও আইয়ুবকে প্রত্যাহার করা হয়। 