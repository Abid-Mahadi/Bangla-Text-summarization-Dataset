Title:‘বঙ্গবন্ধুর সোনার বাংলা বির্নিমাণে এগিয়ে যাচ্ছে বাংলাদেশ’

Text:রাজশাহী সিটি মেয়র এ এইচ এম খায়রুজ্জামান লিটন বলেছেন, জাতির পিতা বঙ্গবন্ধু শেখ মুজিবুর রহমান যে সোনার বাংলা গড়ার স্বপ্ন দেখেছিলেন, যে স্বপ্ন বাস্তবায়নে 
বীর মুক্তিযোদ্ধারা জীবন দিয়েছেন, সেই স্বপ্ন বাস্তবায়নে কাজ করছেন বঙ্গবন্ধু কন্যা প্রধানমন্ত্রী শেখ হাসিনা। সেই স্বপ্নের সোনার বাংলা বির্নিমাণের পথে এগিয়ে যাচ্ছে বাংলাদেশ।
মঙ্গলবার (২২ ডিসেম্বর) দুপুরে রাজশাহী সিটি করপোরেশনে অনুদান বিতরণ অনুষ্ঠানে মেয়র এ কথা বলেন।
এতে রাজশাহী সিটি করপোরেশনের (রাসিক) প্রান্তিক জনগোষ্ঠীর জীবনমান উন্নয়ন প্রকল্পের আওতায় জাতীয় নগর দারিদ্র হ্রাসকরণ 
কর্মসূচি বাস্তবায়নে মহানগরের প্রান্তিক জনগোষ্ঠী নারীদের মধ্যে ব্যবসা সহায়তা অনুদান বিতরণ করা হয়।
মেয়র বলেন, প্রান্তিক জনগোষ্ঠীর জীবনমান উন্নয়নে সরকারের পাশাপাশি কাজ করছে রাসিক। প্রান্তিক জনগোষ্ঠীর জীবনমান প্রকল্পের আওতায় ঋণ দেওয়া, গৃহহীনদের গৃহ নির্মাণ, অবকাঠামো, 
রাস্তা ও ড্রেন নির্মাণসহ বিভিন্ন কাজ করা হচ্ছে। প্রধানমন্ত্রী মুজিববর্ষে গৃহহীনদের গৃহ নির্মাণ করে দেওয়ার প্রতিশ্রুতি দিয়েছেন। প্রধানমন্ত্রীর সেই প্রতিশ্রুতি বাস্তবায়নে আমরাও কাজ করে যাচ্ছি।
রাজশাহী মহানগর দেশের মধ্যে সবচেয়ে বেশি পরিচ্ছন্ন ও বাসযোগ্য শহরের সুনাম অর্জন করেছে। আগামীতে এ মহানগরকে আরও সামনের দিকে এগিয়ে নিয়ে যেতে চাই। 
মহানগরের উন্নয়নে এরইমধ্যে প্রধানমন্ত্রী প্রায় তিন হাজার কোটি টাকার প্রকল্প অনুমোদন দিয়েছেন। প্রকল্পের কাজ শেষ হলে রাজশাহীর 
চেহারাই পাল্টে যাবে। রাজশাহীর মানুষের কর্মসংস্থানের জন্য তিনটি শিল্পাঞ্চল অনুমোদন দিয়েছেন প্রধানমন্ত্রী। পাঁচ থেকে সাত বছরে এ তিন শিল্পাঞ্চলে লক্ষাধিক মানুষের কর্মসংস্থান হবে।
দুপুরে নগর ভবনের সিটি হল সভা কক্ষে উপস্থিত থেকে কয়েকজনের হাতে আনুষ্ঠানিকভাবে ব্যবসা সহায়তা অনুদানের অর্থ তুলে দেন রাজশাহী সিটি মেয়র খায়রুজ্জামান লিটন।
মোট ৬৪৭ জন নারীর প্রত্যেককে ১০ হাজার টাকা করে মোট ৬৪ লাখ ৭০ হাজার টাকা ব্যবসা সহায়তা অনুদান দেওয়া হচ্ছে। প্রথম দিন ২২৫ জন 
নারীর প্রত্যেককে ১০ হাজার টাকা করে অনুদান দেওয়া হয়েছে। আগামী বুধবার (২৩ ডিসেম্বর) 
৪২২ জনের মধ্যে অনুদান বিতরণ করা হবে। ডাচ বাংলা মোবাইল ব্যাংকিং রকেটের মাধ্যমে উপকারভোগী নারীদের মোবাইলে ব্যবসা সহায়তা অনুদান পৌঁছে দেওয়া হচ্ছে।
অনুষ্ঠানে আরও বক্তব্য রাখেন- রাসিকের প্রান্তিক জনগোষ্ঠীর জীবনমান উন্নয়ন প্রকল্পে সদস্য সচিব ও নির্বাহী প্রকৌশলী নূর ইসলাম তুষার, ডাচ বাংলা মোবাইল ব্যাংকিং রকেটের রিজ্যুনাল ম্যানেজার 
মো. শহিদুল ইসলাম, রাসিকের চিফ কমিউনিটি ডেভেলপমেন্ট অফিসার আজিজুর রহমান প্রমুখ। এতে স্বাগত বক্তব্য রাখেন প্রকল্পের টাউন ম্যানেজার আব্দুল কাইয়ুম মণ্ডল। 