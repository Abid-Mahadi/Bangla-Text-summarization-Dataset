Title:শুক্রবার থেকে ঠান্ডা বাড়বে, হয়তো শীতও

Text:আবহবিদদের ব্যাখ্যা, একটি পশ্চিমি অক্ষরেখা বাংলার খুব কাছ দিয়ে সরছিল। ওডিশা উপকূল থেকে জলীয় বাষ্পও ঢুকছে একটানা। শীতের সময়, তাই সেই জলীয় 
বাষ্পই কুয়াশার চেহারা নিয়েছে। উত্তুরে হাওয়া জোরদার না হওয়া পর্যন্ত এমন পরিস্থিতির বারবার মুখোমুখি হতে হবে কলকাতা-সহ বাংলাকে। 
অন্তত দিন তিনেক মিলতে পারে জমাটি ঠান্ডার আমেজ
মেঘলা আকাশের নীচে স্যাঁতসেঁতে ঠান্ডা নয়। শীতের চেনা শুকনো কনকনে ঠান্ডা পাওয়ারই সম্ভাবনা অবশেষে। তবে অপেক্ষা করতে হবে দিনকয়েক।
হাওয়া অফিসের ইঙ্গিত, আগামী শুক্রবার নাগাদ ১৫ ডিগ্রি সেলসিয়াস বা তার নীচে নেমে যেতে পারে কলকাতার সর্বনিম্ন তাপমাত্রা। অন্তত দিন তিনেক 
মিলতে পারে জমাটি ঠান্ডার আমেজ। শুক্রবার আর্দ্র ঠান্ডা ছিল দিনভর। পশ্চিমি ঝঞ্ঝার জেরে সকালে ঘন কুয়াশা, 
তারপরও আকাশ আংশিক মেঘলা। রোদ প্রায় না ওঠায় সর্বোচ্চ তাপমাত্রা ২১.৯ ডিগ্রি সেলসিয়াসের উপরে উঠতে পারেনি। যা চলতি সময়ের স্বাভাবিকের চেয়ে ৬ ডিগ্রি কম।
যদিও এই ঠান্ডা আদৌ শীতের আসল ঠান্ডা নয়। শীতের নিয়মই হল, রাতের তাপমাত্রা নামবে। অথচ এ দিন শহরের সর্বনিম্ন তাপমাত্রা ছিল ১৮.১ ডিগ্রি সেলসিয়াস।এখন এই তাপমাত্রা থাকার কথা 
১৬ ডিগ্রিতে। আবহবিদদের বক্তব্য, রাজ্যে ডিসেম্বরের শুরুতে ভালো ঠান্ডা না পড়ার কারণ হল, পশ্চিমি ঝঞ্ঝার ভিড়। পর পর ঝঞ্ঝা ঢোকায় কিছুতেই শক্তিশালী হতে পারেনি 
উত্তুরে-পশ্চিমি হাওয়া। বরং জলীয় বাষ্প বেড়ে গিয়ে থমকে গেছে রাতের পারাপতন। এ পর্যন্ত ১৫.৪ ডিগ্রির নীচে নামেনি কলকাতার পারদ। প্রকৃতির ইঙ্গিত, এ বার সেই ফাঁড়া কাটবে।
এই মুহূর্তে একটি ঝঞ্ঝা কাশ্মীরে ঢুকছে। এটির পিছনে এখনই আর কোনও ঝঞ্ঝা নেই। তাই ঝঞ্ঝার প্রভাবে পাহাড়ে যে তুষারপাত হবে, তার ছোঁয়া সেটি চলে গেলেই পেতে 
শুরু করবে উত্তর ভারতের সমতল। বাধা না থাকায় সেই হিমেল হাওয়া ঢুকে পড়বে বাংলাতেও। এই আভাস পেয়েই আবহবিদরা বলছেন, আগামী শুক্রবার নাগাদ 
১৫ ডিগ্রির নীচেও নেমে যেতে পারে আলিপুরের তাপমাত্রা। জেলায় ঠান্ডা থাকবে আরও বেশি। পরিস্থিতি আরও অনুকূল হলে শীত তো চলে আসবেই, থিতুও হয়ে যেতে পারে দিনকয়েকের জন্য।
চলতি মরসুমের আউটলুকে মৌসম ভবন জানিয়েছে, উত্তর ও উত্তর-পশ্চিম ভারতে জাঁকিয়ে শীত থাকবে। তুলনায় কম প্রভাব পড়বে দক্ষিণবঙ্গে। 
গোটা শীতে ৯-১০ ডিগ্রির পারাপতন যেমন অলীক কল্পনা, তেমনই টানা শীতের আমেজ মেলার সম্ভাবনাও কম। মরসুমের শুরুতে যা ঝোঁক, তা যেন পূর্বাভাসকেই মান্যতা দিচ্ছে।
