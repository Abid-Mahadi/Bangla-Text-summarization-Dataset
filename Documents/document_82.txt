Title:Fake Alert: ভোটে BJP-মিম গোপন আঁতাত! ওয়েইসি ও স্মৃতি ইরানির পুরনো ছবিতে ছয়লাপ নেটজাল 

Text:আসাদউদ্দিন ওয়েইসি ও স্মৃতি ইরানির একটি পুরনো ছবি সোশ্যাল মিডিয়া ভাইরাল হয়েছে। ওই ছটিটির ভুল ব্যাখ্যা করছেন বহু ব্যক্তি। সেই ছবির নেপথ্য তথ্য তুলে ধরা হল।
এই সেই ছবি
এই সময় সত্য-তথ্য ডেস্ক: হায়দরাবাদের সাংসদ আসাদউদ্দিন ওয়েইসির দল অল ইন্ডিয়া মজলিস-ই ইত্তেহাদুল মুসলিমিন (মিম) জাতীয় রাজনীতির বৃত্তে ক্রমশ তার 
প্রভাব বিস্তার করছে। সদ্য সমাপ্ত বিহারের বিধানসভা নির্বাচনে একক ভাবে ২০টি আসনে লড়াই করে ৫টিতে জয়ী হয়েছে মিম। 
এই সাফল্যে সর্বভারতীয় সংবাদমাধ্যমের আলোও এসে পড়েছে মূলত আঞ্চলিক এই রাজনৈতিক দলটির উপরে। সেই সঙ্গে সোশ্যাল মিডিয়ায় ঘুরপাক খাচ্ছে নানা গুজব।
দাবি:
গতকাল কড়া নিরাপত্তার ঘেরাটোপে বৃহত্তর হায়দরাবাদ পুরসভার (GHMC) ভোট অনুষ্ঠিত হয়েছে। ৪ ডিসেম্বর গণনা। 
এমনই এক আবহে মিম-এর প্রেসিডেন্ট আসাদউদ্দিন ওয়েইসির সঙ্গে কেন্দ্রীয় মন্ত্রী তথা বিজেপি নেত্রী স্মৃতি 
ইরানির একটি ছবি নিয়ে জোর চর্চা শুরু হয়েছে মাইক্রো ব্লগিং সাইট টুইটারে। ওই ছবিতে দেখা যাচ্ছে, হাঁটতে হাঁটতে কেন্দ্রীয় মন্ত্রীর সঙ্গে কোনও বিষয়ে আলোচনা করছেন হায়দরাবাদের সাংসদ। 
ওই ছবিটিকে সামনে রেখে অনেকেই দাবি করছেন, তেলেঙ্গানার রাজধানী শহরের পুরসভার ভোটে ওয়েইসির দলের সঙ্গে BJP-র গোপন সমঝোতা হয়ে গিয়েছে।
ওই ছবি শেয়ার করে এক তেলুগু দেশম পার্টি-র (TDP) সমর্থক যা লিখেছেন তার বাংলা তর্জমা করলে দাঁড়ায়, '
আসল ঘটনা জানুন এবং সাইকেলে ভোট দিন।' প্রসঙ্গত,চন্দ্রবাবু নাইডুর নেতৃত্বাধীন TDP-র নির্বাচনী প্রতীক সাইকেল।
আর এক টুইটার ইউজার ওই একই ছবি শেয়ার করে মিম-কে বিজেপির বি টিম বলে তোপ দেগেছেন। মুসলিম ভোট ভাগ করার জন্য বিজেপির থেকে মিম আর্থিক সহায়তা পায় বলেও অভিযোগ করেছেন তিনি।
এখানেই শেষ নয়। ওই একই দাবি ও ব্যঞ্জনা-সহ ছবিটি শেয়ার করেছেন অন্য এক টুইটার ব্যবহারকারী।
সত্য-তথ্য:
সত্যি ঘটনা হল, তাঁতিদের উন্নয়ন ইস্যুতে ২০১৬ সালে একটি সর্বদলীয় বৈঠক ডেকেছিলেন কেন্দ্রীয় টেক্সটাইল মন্ত্রী। ওই বৈঠকে অন্যদের 
সঙ্গে যোগ দিয়েছিলেন হায়দরাবাদের সাংসদ তথা মিম সুপ্রিমো ওয়েইসি। স্মৃতি ইরানির সঙ্গে ওয়েইসির ছবিটি ওই বৈঠকের সময় তোলা হয়েছিল।
সত্য যাচাই ও তার পদ্ধতি:
রিভার্স ইমেজ এবং প্রাসঙ্গিক কি ওয়ার্ড দিয়ে সার্চ করে আমরা ওই একই ছবি-সহ ২০১৬ সালের ২৩ অগস্টের এই পোস্টটির সন্ধান পেয়েছি।
ওই টুইটের সূত্র ধরে জবাবে একাধিক টুইটার ইউজার ওয়েইসির ভেরিফায়েড অ্যাকাউন্ট থেকে করা ২০১৬ সালের ২৩ অগস্টের ট্যুইট উদ্ধৃত করেছেন। এই ছবিটি 
যে যন্ত্রচালিত তাঁত শিল্পের সঙ্গে জড়িতদের উন্নয়নে ডাকা কেন্দ্রীয় সরকারের সর্বদলীয় বৈঠকের তা ওই ট্যুইটে স্পষ্ট করে উল্লেখ করা হয়েছে।
ওই বছরের ২২ অগস্ট পোস্ট করা আরও একটি টুইটে বৈঠকের আরও কয়েকটি ছবি পোস্ট করেন হায়দরাবাদের এই দীর্ঘদিনের সাংসদ।
সিদ্ধান্ত:
বিজেপি এবং মিমের মধ্যে 'গোপন আঁতাতের' বিভ্রান্তি ছড়ানোর উদ্দেশ্যে স্মৃতি ইরানি এবং ওয়েইসির সাক্ষাতের ২০১৬ সালের একটি ছবিকে ভুল ব্যাখ্যা-সহ প্রচার করা হচ্ছে।

