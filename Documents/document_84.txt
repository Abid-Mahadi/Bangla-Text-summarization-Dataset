Title:'ধর্ষণ ভারতীয় সংস্কৃতির অংশ!' ভাইরাল BJP সাংসদ কিরণ খেরকে নিয়ে ভুয়ো পোস্ট

Text:বিজেপি নেত্রী কিরণ খেরের এক পুরনো বক্তব্য বিকৃত করে ভুয়ো খবর সোশ্যাল মিডিয়ায় ভাইরাল হয়েছে। যার জেরে তৈরি হয়েছে বিতর্ক। অথচ এমন কোনও বক্তব্য কিরণ কখনও বলেননি।
এই সেই গ্রাফিক কার্ড...
এই সময় সত্য-তথ্য ডেস্ক: উত্তর প্রদেশের হাথরস-সহ দেশের বিভিন্ন প্রান্তে একের পর এক ধর্ষণের ঘটনায় ক্ষোভ বাড়ছে সাধারণ মানুষের মধ্যে। 
এই পরিস্থিতিতে সোশ্যাল মিডিযায় ভাইরাল হওয়া একটি গ্রাফিক কার্ড ঘিরে তীব্র প্রতিক্রিয়া দিয়েছেন সাধারণ মানুষ। কিন্তু কেন?
দাবি:
'ধর্ষণ ভারতীয় সংস্কৃতির অঙ্গ এবং প্রথা' এবং এটি কোনও ভাবে বন্ধ করা যাবে না। একটি গ্রাফিক কার্ডে বিজেপি নেত্রী 
কিরণ খের-এর ছবির সঙ্গে এই কথাগুলিই উদ্ধৃত করা আছে। অর্থাৎ দাবি করা হচ্ছে, রুপোলি পর্দা থেকে রাজনীতির জগতে পা রাখা কিরণ খের ধর্ষণ সম্পর্কে এই কথাগুলি বলেছিলেন।
সাকিব ঘিয়াস খান নামে জনৈক ফেসবুক ইউজার এই গ্রাফিক কার্ডটি শেয়ার করেছেন। ওই ফেসবুক পোস্টেও উপরের দাবির প্রতিধ্বনী শোনা গিয়েছে।
ওই গ্রাফিক কার্ডের সঙ্গে ‘Viral in India’ নামে একটি ফেসবুক পেজের লোগো আছে। এই ফেসবুক পেজটি থেকে এর আগেও ভুয়ো খবর ছড়িয়েছে।
আরও পড়ুন: Fact check: 'নারী-নিরাপত্তা নয়, গোরক্ষাই আমার কাজ!' সত্যিই কি এমন কথা বলেছেন...
সত্য-তথ্য:
'ধর্ষণ ভারতীয় সংস্কৃতির অঙ্গ এবং প্রথা' এমন কথা কিরণ খের কখনই বলেননি। টার্গেট 
করার জন্য তাঁর বিকৃত করা হয়েছে। সত্যিটা হল, শুধু ধর্ষণের ঘটনার নিন্দা নয়, ধর্ষকের ফাঁসির দাবি জানিয়েছিলেন বিজেপির এই নেত্রী।
তথ্য যাচাই ও তার পদ্ধতি:
প্রাসঙ্গিক কিওয়ার্ডের মাধ্যমে আমরা ইউটিউবে একটি ভিডিয়োর সন্ধান পেয়েছি। এই ভিডিয়োটি ২০১৮ সালের ২২ জানুয়ারি Times of India-র
 চ্যানেলে আপলোড করা হয়েছিল। হরিয়ানায় একটি ধর্ষণের ঘটনার পরে প্রতিক্রিয়া দিতে গিয়ে এই ধরণের ঘটনা রুখতে দোষীদের ফাঁসির পক্ষে সওয়াল করেছিলেন কিরণ খের।
ওই ভিডিয়োতে তাঁকে বলতে শোনা যায়, 'ভারতে ধর্ষণের মতো ঘটনা আজ থেকে শুরু হয়নি। এটি বছরের পর বছর ঘটে চলছে। 
ধর্ষণ বন্ধ করতে গেলে নারীদের প্রতি এই সমাজের মানসিকতার পরিবর্তন ঘটাতে হবে। ধর্ষকদের ফাঁসি হওয়া উচিত।' এই ভিডিয়োটিতে সংবাদসংস্থা ANI-এর লোগোও আছে।
সিদ্ধান্ত:
সব শেষে বলা যায় 'ধর্ষণ ভারতীয় সংস্কৃতির অঙ্গ এবং প্রথা' এমন কথা কিরণ খের কখনই বলেননি। তাঁর উদ্ধৃত বিকৃত করে ভুয়ো খবরের কারবারিরা তাঁর মুখে এই কথা বসিয়ে দিয়েছে।
 