Title:অচিরেই কলকাতা থেকে সরাসরি দিল্লিগামী বিমান সপ্তাহে প্রত্যেকদিনই!

Text:এ বার কলকাতা থেকে প্রত্যেকদিন উড়বে দিল্লিগামী বিমান। এই মর্মে দিল্লিকে জানিয়ে দিল রাজ্য সরকার।
কোভিড পরিস্থিতির জেরে যখন লকডাউন ঘোষিত হয়েছিল তখন রেল-বিমান সমস্ত পরিষেবাতেই নিয়ন্ত্রণ এসেছিল। এখন আগের চেয়ে 
কোভিড পরিস্থিতি অনেকটাই স্বাভাবিক হয়েছে। ফলে পরিবহণের সমস্ত দিকগুলিই ধীরে ধীরে খুলে যাচ্ছে। সেই হিসেবেই পরিবর্তন আসছে বিমান পরিষেবাতেও। 
ইদানীং কলকাত-দিল্লি উড়ান চলত সপ্তাহে তিন দিন। এবং প্রতিদিনের উড়ানসংখ্যাও কমানো হয়েছিল। 
কিন্তু এখন সব দিক বিবেচনা করে নবান্ন থেকে দিল্লিকে জানিয়ে দেওয়া হল, কোভিড প্রোটোকল মেনে এ বার পুরোপুরি স্বাভাবিক করা হোক কলকাতা-দিল্লি উড়ান।
এতদিন কলকাতা থেকে দিল্লিগামী বিমান সরাসরিও চলত না। যেত ভায়া হয়ে। কলকাতা-পাটনা-দিল্লি-- এরকম রুটে। তবে, 
এ বার কলকাতা থেকে সরাসরি দিল্লিগামী বিমানই উড়বে বলে জানা গিয়েছে। এখন থেকে সপ্তাহে প্রত্যেকদিন এই বিমান পরিষেবা মিলবে। 
এই খবরে হাসি ফুটেছে অনেকের মুখেই। কেননা, বিমানে কলকাতা থেকে দিল্লি যাওয়া যাত্রীর সংখ্যা যথেষ্ট। অনেকেরই এতদিন অসুবিধা হচ্ছিল। এই রুটে উড়ান স্বাভাবিক হয়ে গেলে সুবিধা হবে বহু যাত্রীরই।   