Title:নবায়নযোগ্য জ্বালানি খাতে বিনিয়োগে আগ্রহী পিএফএএন

Text:শিল্পখাতে পরিববেশ বান্ধব, টেকসই ও নবায়নযোগ্য জ্বালানি ব্যবস্থা প্রবর্তনে বাংলাদেশি ব্যবসায়িক প্রতিষ্ঠানের প্রকল্পসমূহে অর্থায়নে আগ্রহী প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন)।
মঙ্গলবার (২২ ডিসেম্বর) ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) এবং প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন) যৌথভাবে আয়েজিত ‘পরিবেশ এবং 
নবায়নযোগ্য জ্বালানি খাতে বাংলাদেশে বিনিয়োগের সম্ভাবনা’ শীর্ষক ওয়েবিনারে আগ্রহের কথা ব্যক্ত করেন অংশগ্রহণকারীরা।
ওয়েবিনারের স্বাগত বক্তব্যে ঢাকা চেম্বারের ভারপ্রাপ্ত সভাপতি এন কে এ মবিন বলেন, বাংলাদেশের আর্থ-সামাজিক উন্নয়নে দেশের বেসরকারি খাত গুরুত্বপূর্ণ 
অবদান রেখে চলেছে, তবে জলবায়ু পরিবর্তনের ফলে পরিবর্তিত পরিস্থিতি মোকাবিলায় বেসকারি খাতকে এখনই প্রস্তুতি গ্রহণ করতে হবে।  
তিনি শিল্পখাতে জ্বালানির জন্য ফসিল ফুয়েল উপর নির্ভরতা কমিয়ে জ্বালানির অন্যান্য উৎস খুঁজে বের করার আহ্বান জানান।  
তিনি নবায়নযোগ্য জ্বালানির উৎসসমূহের উপর বেশি হারে গুরুত্ব প্রদানের জন্য উদ্যোক্তাদের প্রতি আহ্বান জানান এবং সে মোতাবেক পরিকল্পনা প্রণয়নের উপর গুরুত্বারোপ করেন।
প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন)-এর এশিয়া অঞ্চলের প্রধান ড. পিটার ডু পন্ট বলেন, উন্নয়নশীল দেশগুলোতে কার্বন গ্যাসের স্বল্প নিঃসরণ এবং 
জলবায়ু পরিবর্তনের চ্যালেঞ্চ মোকাবিলায় আগ্রহী উদ্যোক্তাদের ব্যবসায়িক কর্মকাণ্ডের আর্থিক সহায়তা প্রদানে প্রাইভেট ফিন্যান্সিং অ্যাডভাইজরি নেটওয়ার্ক কাজ করে যাচ্ছে।  
তিনি জানান, প্রতিষ্ঠানটি ২০০৮ সাল হতে এ পর্যন্ত এ ধরনের ৬৭৫টি প্রকল্পে ১.৮ বিলিয়ন মার্কিন ডলার অর্থায়ন করেছে এবং 
২০২০ সালের ডিসেম্বের পর্যন্ত এশিয়া অঞ্চলে আরো ৯৪টি প্রকল্পে অর্থায়নের কার্যক্রম চলমান রয়েছে।
প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন)-এর থাইল্যান্ড ভিত্তিক উপদেষ্টা জেমোন টোন হোনসিরি বলেন, বাংলাদেশের 
নবায়নযোগ্য জ্বালানির সক্ষমতা বৃদ্ধি, পর্যটন, স্বাস্থ্য এবং কৃষি খাতে থাইল্যান্ডের বিনিয়োগের প্রচুর সম্ভাবনা রয়েছে।  
তিনি বলেন, বাংলাদেশ থাই বিনিয়োগ তেমন একটা নেই, তবে পরিবেশ বান্ধব প্রকল্পসমূহে আরও থাই প্রতিষ্ঠান যাতে বিনিয়োগে আকর্ষিত হয়, সেজন্য পিএফএএন-থাইল্যান্ড কাজ করে যাবে।
প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন)-এর বাংলাদেশ আবাসিক প্রতিনিধি শ্যামল বর্মণ বলেন, বিএফএএন-এর বাংলাদেশের চিংড়ি রপ্তানি খাতে বিনিয়োগের প্রচুর 
সম্ভাবনা রয়েছে। তিনি বলেন, বাংলাদেশে সৌর বিদ্যুৎভিত্তিক প্রকল্প সমূহ বেশ সম্ভাবনাময়, যেগুলোতে দীর্ঘমেয়াদী অর্থায়ন প্রয়োজন এবং পিএফএএন এ ধরনের দীর্ঘমেয়াদী প্রকল্পে অর্থায়নে আগ্রহী।
এসিআই এগ্রো লিংক লিমিটেড-এর হেড অব বিজনেস মোহাম্মদ সাইফুল্লাহ, ওমেগা রিনিউইয়েবল এনার্জি লিমিটেড-এর 
প্রধান নির্বাহী কর্মকর্তা মাসুদুর রহিম এবং প্রাইভেট ফিন্যান্সিং অ্যাডভাইজরি নেটওয়ার্ক (পিএফএএন)-এর ব্যবস্থাপনক ন্যান্সি গুয়েন অনুষ্ঠানে যোগদান করেন।    