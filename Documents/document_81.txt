Title:দিল্লিতে গেরুয়া সমর্থকদের তাণ্ডব! অভিষেক বন্দ্যোপাধ্যায়ের বাড়িতে ইটবৃষ্টি, হামলা বঙ্গভবনেও 

Text:দক্ষিণ ২৪ পরগনার শিরাকোলে জে পি নড্ডার কনভয়ে হামলার জেরে বৃহস্পতিবার রাতে দিল্লিতে 
অভিষেক বন্দ্যোপাধ্যায়ের বাড়িতে হামলা হল। টিমএমসির কার্যালয়ও ছিল নিশানায়। হামাল হয়েছে বঙ্গভবনেও।
এই সময় ডিজিটাল ডেস্ক: মমতা বন্দ্যোপাধ্যায়ের শাসনে বাংলা 'অসহিষ্ণু' হয়ে উঠছে, এ রাজ্যে 'নৈরাজ্য' চলছে বলে বিজেপির সর্বভারতীয় সভাপতি জে পি নড্ডা দাবি করার 
কয়েক ঘণ্টার মধ্যে দিল্লিতে অভিষেক বন্দ্যোপাধ্যায়ের বাসভবনে হামলা হল। একদল লোক জড়ো হয়ে অভিষেকের বাড়ি লক্ষ্য করে ঢিল ছোড়ে। 
বাসভবনের বাইরের দেওয়ালে, নেমপ্লেটেও কালি লেপে দেয় বিক্ষোভকারীরা। একই কায়দায় তাণ্ডব চালানো হয় চাণক্যপুরীর বঙ্গভবনেও। বাংলার সংস্কৃতি নিয়ে প্রশ্ন তুলে 
বৃহস্পতিবার ডায়মন্ড হারবারের মঞ্চে বসে যাঁরা দক্ষিণ ২৪ পরগনার শিরাকোলের ঘটনাকে 'গণতন্ত্রের লজ্জা' বলে দাগানোর চেষ্টা করেছেন, তাঁদের সংগঠন বিজেপির কর্মী-সমর্থকেরাই দিল্লিতে 
হামলা চালিয়েছে বলে অভিযোগ করেছে তৃণমূল নেতৃত্ব। যদিও, বিজেপির কেন্দ্রীয় নেতৃত্ব বঙ্গভবন ও অভিষেক বন্দ্যোপাধ্যায়ের বাসভবনে হামলার অভিযোগ অস্বীকার করেছে।
দিল্লির বিজেপি নেতৃত্ব ঘটনায় তাদের সংগঠনের কারও জড়িত থাকার অভিযোগ অস্বীকার করায়, পালটা যে প্রশ্নটা উঠছে, তা হলে হামলাকারী করা? কেন বেছে বেছে অভিষেকের 
নয়াদিল্লির বাড়িকে টার্গেট করা হল? কারণ, বৃহস্পতিবার তৃণমূল সাংসদ অভিষেক বন্দ্যোপাধ্যায়ের নির্বাচনী কেন্দ্র ডায়মন্ড 
হারবারে সভা করতে যাওয়ার পথে দক্ষিণ ২৪ পরগনার শিরাকোলে প্রবল বিক্ষোভের মুখে জেপি নড্ডার কনভয়। গাড়ি লক্ষ্য করে ইটবৃষ্টি হয়।
জেপি নড্ডার দাবি, বুলেটপ্রুফ গাড়ি ছিল বলে তাঁর চোট-আঘাত লাগেনি। তবে, দলের দুই নেতা মুকুল রায় ও কৈলাস বিজয়বর্গীয় ইটের আঘাতে জখম হয়েছেন। 
শিরাকোলের এই ঘটনার জের ধরেই বৃহস্পতিবার রাতে অভিষেকের বাড়ি, 
তৃণমূলের কার্যালয়কে নিশানা করা হয়। দেখা যায় অনেকে গলায় পোস্টার ঝুলিয়ে বিক্ষোভ করছেন মমতা বন্দ্যোপাধ্যায়ের ভাইপো অভিষেক বন্দ্যোপাধ্যায়ের বাড়ির সামনে। স্লোগান তোলা হয় তৃণমূলের বিরুদ্ধে।
দিল্লি পুলিশের এক সিনিয়র আধিকারিক জানান, বৃহস্পতিবার রাত ১০টা প্রথম ঘটনাটি ঘটে বঙ্গভবনে। বঙ্গভবনের বাইরের দেওয়ালে কালো কালি লেপে, তৃণমূল বিরোধী স্লোগান তুলে 
বিক্ষোভকারীরা যায় অভিষেকের দিল্লির বাড়িতে। সেখানেও বাড়ির নেমপ্লেট-সহ বাইরের পাঁচিলে কালো রং মাখায়। দু'টি জায়গাতেই বিক্ষোভ প্রদর্শনকারীরা ইটও ছুড়েছেন বলে প্রত্যক্ষদর্শীরা জানিয়েছেন।
দিল্লি পুলিশের বরিষ্ঠ এক আধাকারিক জানান, টিএমসির সদস্যরা এদিনের দু'টি ঘটনা নিয়ে কোনও লিখিত অভিযোগ দায়ের করেননি। 
এদিন রাত পর্যন্ত থানায় টিএমসি অভিযোগ দায়ের না করলেও এই ঘটনার তীব্র প্রতিবাদ তারা জানিয়েছে। 
বাংলার বিজেপি নেতৃত্ব অবশ্য মন্তব্য করেছে, বাংলার ঘটনার প্রতিফলন ঘটেছে দিল্লিতে। ঘটনার পরিপ্রেক্ষিতে বিজেপি সাংসদ লকেট চট্টোপাধ্যায় বলেন, যা ঘটেছে নড্ডাজির কনভয়ে, 
এটা তারই প্রতিফলন। এদিকে জেপি নড্ডার কনভয়ে হামলার ঘটনায় রাজ্যের আইনশৃঙ্খলা পরিস্থিতি নিয়ে রাজ্যপাল জগদীপ ধনকড়ের কাছে রিপোর্ট তলব করেছেন কেন্দ্রীয় স্বরাষ্ট্রমন্ত্রী।
এদিকে, অতর্কিত এই হামালার পর নড়েচড়ে বসেছে দিল্লি প্রশাসন। সূত্রের খবর, 
রাতেই কঠোর নিরাপত্তায় মুড়ে ফেলা হয়েছে বঙ্গভবন ও অভিষেক বন্দ্যোপাধ্যায়ের বাড়ি। মোতায়েন করা হয়েছে সিআইএসএফ জওয়ানদের। অনেক রাতের খবর, এই ঘটনায় ২ জনকে গ্রেফতার করা হয়েছে।
