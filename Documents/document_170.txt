Title:মুক্তিযুদ্ধের স্মৃতি স্থাপনা প্রকল্পে ১৮ কোটি টাকা সাশ্রয়

Text:মুক্তিযুদ্ধের স্মৃতি স্থাপনা সংরক্ষণ ও পুনঃনির্মাণ প্রকল্পের আওতায় ৩৪২টি স্থানে মুক্তিযুদ্ধের স্মৃতি স্থাপনা সংরক্ষণ ও পুনঃনির্মাণ করা হয়েছে। 
প্রকল্পের মূল ব্যয় ৪১ কোটি ২৬ লাখ ৫০ হাজার টাকা ধরা হলেও প্রকল্পে ১৮ কোটি ১২ লাখ ৫০ হাজার টাকা সাশ্রয় হয়েছে।
সরকারের প্রকল্প তদন্তকারী সংস্থা বাস্তবায়ন, পরিবীক্ষণ ও মূল্যায়ন বিভাগ (আইএমইডি) এ তথ্য জানিয়েছে। প্রকল্পটি ২০১৭ সালের সেপ্টেম্বর মাসে শুরু হয়। 
প্রকল্প বাস্তবায়নকারী সংস্থা স্থানীয় সরকার প্রকৌশল অধিদপ্তর (এলজিইডি) জানিয়েছে সারাদেশে প্রকল্পের আওতায় ৩৪২টি স্থাপনা সংরক্ষণ ও পুনর্নির্মাণ করা হয়েছে।
সারাদেশের ১৮৮টি উপজেলায় ২০১৭ সালের জুলাই মাসে প্রকল্পের কাজ শুরু হয়ে ২০২০ সালের ৩০ জুন প্রকল্পের কাজ সমাপ্ত হয়েছে। প্রকল্পের মূল ব্যয় ছিল ৪১ কোটি ২৬ লাখ ৫০ হাজার টাকা। 
২৩ কোটি ১৪ লাখ টাকায় প্রকল্পটি সমাপ্ত হয়েছে। ফলে প্রকল্পের আওতায় ১৮ কোটি ১২ লাখ ৫০ হাজার টাকা সাশ্রয় হয়েছে বলে জানায় এলজিইডি।
এলজিইডি’র নির্বাহী প্রকৌশলী ও প্রকল্প পরিচালক মো. এজাজ মোর্শেদ চৌধুরী বাংলানিউজকে বলেন, প্রকল্পের মূল ব্যয় ছিল ৪১ কোটি ২৬ লাখ টাকা। 
প্রকল্পটি ২৩ কোটি ১৪ লাখ টাকায় সমাপ্ত হয়েছে। ফলে প্রকল্পে ১৮ কোটি টাকার বেশি সাশ্রয় হয়েছে। 