Title:আজ থেকেই টিকটক এবং উইচ্যাট এ নিষেধাজ্ঞা 

Text:ভারতের পথে হেঁটেই ‘জাতীয় নিরাপত্তার স্বার্থে’ এই দু’টি চিনা অ্যাপ নিষিদ্ধ করছে আমেরিকা। গত কাল মার্কিন বাণিজ্য বিভাগ স্পষ্ট জানিয়ে দেয়, 
৪৮ ঘণ্টা পরে অর্থাৎ রবিবার থেকে আর কোনও অ্যাপ স্টোর থেকেই টিকটক কিংবা উইচ্যাট অ্যাপ ডাউনলোড করা যাবে না।
১২ নভেম্বর পর্যন্ত তবু আমেরিকায় ‘অস্তিত্ব’ থাকছে টিকটকের। কিন্তু উইচ্যাট পুরোপুরি বাতিল। হোয়াইট হাউসের অভিযোগ, এই জোড়া অ্যাপে আমেরিকার জাতীয় নিরাপত্তায় হস্তক্ষেপ করছে চিন। 
মার্কিন নাগরিকদের তথ্য চুরির চেষ্টাও চলছে লাগাতার। তাই শেষমেশ অ্যাপ দু’টি তাই বন্ধ করার সিদ্ধান্তই নেওয়া হল বলে জানিয়েছে ট্রাম্প প্রশাসন।
যদিও চিনের দাবি, ভিত্তিহীন অভিযোগ তুলে কোনও যথাযথ কারণ ছাড়াই এই সিদ্ধান্ত। টিকটকের আবার দাবি, ট্রাম্প মুখে জাতীয় নিরাপত্তার কথা বললেও এই সিদ্ধান্ত পুরোপুরি রাজনৈতিক কারণে।
ব্যবসায়িক দিক সামলে নিতে টিকটককে ৪৫ দিন সময় দিয়ে গত ৬ অগস্ট এই সংক্রান্ত এক প্রশানিক নির্দেশিকায় সই করেছিলেন ট্রাম্প। এর পাল্টা তখনই এক বার মার্কিন আদালতে মামলা 
করেছিল টিকটক। যা ধোপে টেকেনি। মার্কিন নিষেধাজ্ঞায় তীব্র আপত্তি জানিয়ে কাল ট্রাম্প প্রশাসনের বিরুদ্ধে ওয়াশিংটন কোর্টে 
ফের মামলা করেছে টিকটক ও তার প্রস্তুতকারী চিনা সংস্থা বাইটড্যান্স। তাদের অভিযোগ, ক্ষমতার অপব্যবহার করে মার্কিন নাগরিকদের বাক্-স্বাধীনতার অধিকারই খর্ব করছেন মার্কিন প্রেসিডেন্ট।