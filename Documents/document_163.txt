Title:ইস্যু ম্যানেজার বিতর্ক ভিত্তিহীন: আইসিবি ক্যাপিটাল চেয়ারম্যান

Text:ইস্যু ম্যানেজার হিসেবে নিয়োগ পেয়েই বেস্ট হোল্ডিংসের পুঁজিবাজারে সরাসরি তালিকাভুক্তির আবেদন ঢাকা স্টক এক্সচেঞ্জে (ডিএসই) 
জমা দেওয়া হয়েছে বলে জানিয়েছেন আইসিবি ক্যাপিটাল ম্যানেজমেন্ট লিমিটেডের চেয়ারম্যান আবুল হোসাইন।  
সোমবার (২১ ডিসেম্বর) দেওয়া এক ব্যাখ্যায় আবুল হোসাইন জানান, আইসিবিকে ইস্যু ম্যানেজার হিসেবে নিয়োগ দিয়ে বেস্ট হোল্ডিংস কর্তৃপক্ষ চিঠি দিয়েছিল।
এর ভিত্তিতেই ইস্যু ম্যানেজমেন্ট প্রক্রিয়া শুরু করা হয়।  
তিনি বলেন, ‘বিষয়টি নিয়ে পত্রপত্রিকায় যেভাবে প্রতিবেদন করা হচ্ছে, প্রকৃত ঘটনা এরকম নয়। গত ১৬ নভেম্বর আইসিবি ক্যাপিটাল ম্যানেজমেন্ট থেকে 
বেস্ট হোল্ডিংস বরাবর সরাসরি তালিকাভুক্তির জন্য নিয়োগ চেয়ে প্রস্তাব করা হয়। এই প্রস্তাব বেস্ট হোল্ডিংস গ্রহণ করে। ’
এর আগে গত শনিবার বিভিন্ন সংবাদ মাধ্যমে খবর প্রকাশ করে, না জানিয়েই আইসিবি ক্যাপিটাল ম্যানেজমেন্টকে ইস্যু ব্যবস্থাপক নিয়োগ দিয়েছে বেস্ট হোল্ডিংস।  
আইসিবি ক্যাপিটাল ম্যানেজমেন্টের প্রধান নির্বাহী কর্মকর্তা (সিইও) শুক্লা দাস একটি সংবাদ মাধ্যমের কাছে দাবি করেন, তাদের সঙ্গে 
বেস্ট হোল্ডিংস লিমিটেডের কোনো ধরনের চুক্তি হয়নি। আইসিবি তাদের ইস্যু ম্যানেজার নয়।
শুক্লা দাস বলেন, ‘সাধারণ নিয়মে আমাদের ইস্যু ম্যানেজার হিসেবে পেতে হলে, আবেদন করার পরে যাচাই-বাছাই হবে এবং সবশেষ প্রধান নির্বাহী কর্মকর্তার 
অনুমোদন নিতে হয়। কিন্তু বেস্ট হোল্ডিংস লিমিটেডের সঙ্গে আমাদের সে রকম কিছুই হয়নি। ’
তবে এক নথিতে দেখা যায়, ইস্যু ম্যানেজার হিসেবে নিয়োগ পেতে আইসিবি বেস্ট হোল্ডিংস লিমিটেডের কাছে আবেদন করেছিল। 
গত ১৬ নভেম্বর সংক্রান্ত একটি চিঠি শুক্লা দাসের স্বাক্ষরেই বেস্ট হোল্ডিংসের ব্যবস্থাপনা পরিচালকের কাছে পাঠানো হয়।  
রাষ্ট্রায়াত্ত বিনিয়োগ প্রতিষ্ঠান ইনভেস্টমেন্ট করপোরেশন অব বাংলাদেশের (আইসিবি) একটি সহযোগী প্রতিষ্ঠান আইসিবি ক্যাপিটাল ম্যানেজমেন্ট লিমিটেড। প্রতিষ্ঠানটি বিভিন্ন 
কোম্পানির তালিকাভুক্তির ক্ষেত্রে ইস্যু ম্যানেজার, পোর্টফোলিও ম্যানেজার, আন্ডাররাইটিংসহ মার্চেন্ট ব্যাংক হিসেবে কাজ করে থাকে।  
আইসিবি ক্যাপিটাল ম্যানেজমেন্ট লিমিটেডের চেয়ারম্যান আবুল হোসেইন মূল প্রতিষ্ঠান আইসিবির ব্যবস্থাপনা পরিচালকের দায়িত্ব পালন করছেন।  
ব্যাখ্যায় আবুল হোসেইন আরও বলেন, ‘আইসিবি ক্যাপিটালকে নিয়োগ দিয়ে আমার দপ্তর বরাবর চিঠি দেয় বেস্ট হোল্ডিংসের ব্যবস্থাপনা কর্তৃপক্ষ। বাংলাদেশ ব্যাংকের একটি 
সময়সীমা নির্ধারণ করে দেওয়ায় এই নিয়োগপত্রের ভিত্তিতে আমরা ইস্যু ম্যানেজমেন্ট প্রক্রিয়া শুরু করি। কোনো কাগজপত্রের ঘাটতি থাকলে এটা আমরা অভ্যন্তরীণ প্রক্রিয়ায় সমন্বয় করি, 
এটা একটি চলমান প্রক্রিয়া। ’
তিনি জানান, তালিকাভুক্তির আবেদন দেওয়া হয়েছে ঢাকা স্টক এক্সচেঞ্জ (ডিএসই) বরাবর। এখন সরাসরি তালিকভুক্তির অনুমোদনের এখতিয়ার নীতিনির্ধারকদের।
হোটেল লা মেরিডিয়ানের মূল কোম্পানি বেস্ট হোল্ডিংস লিমিটেডের সরাসরি তালিকাভুক্তি করতে প্রাথমিক 
নিয়ন্ত্রক সংস্থা হিসেবে ডিএসই সম্মত হলেও বাধ সেঁধেছে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (বিএসইসি)।
ডিএসইর পর্ষদ সভায় এ বিষয়ে কোনো সিদ্ধান্ত না নিতে বুধবার বিজয় দিবসের ছুটির দিনে তড়িঘড়ি করে নির্দেশ দেয় বিএসইসি। একই সঙ্গে এ বিষয়ে ব্যাখ্যাও তলব করে।  
তবে বিএসইসির এ তৎপরতায় ক্ষুব্ধ প্রতিক্রিয়া জানিয়েছেন ডিএসইর একাধিক পরিচালক। তাদের অভিযোগ, সরাসরি তালিকাভুক্তির আবেদনটি 
যাচাই-বাছাই শেষ হওয়ার আগেই স্থগিতাদেশ স্টক এক্সচেঞ্জের অভ্যন্তরীণ কাজে অযাচিত হস্তক্ষেপের শামিল।
ডিএসইর দাবি, বিধিমালা অনুযায়ী যে কোনো তালিকাভুক্তির ক্ষেত্র বিশেষ আইনের ধারায় ছাড় দেওয়ার ক্ষমতা ডিএসইসির পর্ষদের রয়েছে।
নাম প্রকাশে অনিচ্ছুক স্টক এক্সচেঞ্জটির এক পরিচালক বলেন, বেস্ট হোল্ডিংসের সরাসরি তালিকাভুক্তির বিষয়টি বাংলাদেশ ব্যাংকের 
সাম্প্রতিক এক নির্দেশনার পরিপ্রেক্ষিতে যাচাই করে দেখা হয়েছে। সেই নির্দেশনা অনুযায়ী কোম্পানিটির সরাসরি তালিকাভুক্তির সুযোগ রয়েছে।
রাষ্ট্রীয় মালিকানাধীন সোনালী, অগ্রণী, জনতা ও রূপালী ব্যাংকের প্রায় ১ হাজার ৮০০ কোটি টাকার বিনিয়োগ রয়েছে বেস্ট হোল্ডিংসে। 
কোম্পানিটির মোট শেয়ারের ২৯ দশমিক ৬ শতাংশের মালিকানা এ ব্যাংকগুলোর।
এর মধ্যে সোনালী ও জনতা ব্যাংকের কাছে শেয়ার রয়েছে আট দশমিক ৮৩ শতাংশ। আর অগ্রণী ব্যাংকের ছয় দশমিক ৬২ আর রূপালী ব্যাংকের কাছে রয়েছে পাঁচ দশমিক তিন শতাংশ শেয়ার।
তার মধ্য থেকে চার কোটি ৩৫ লাখ সাধারণ শেয়ার পুঁজিবাজারে সরাসরি তালিকাভুক্তির মাধ্যমে বিক্রি করতে চায় বেস্ট হোল্ডিংস। 
এজন্য অনুমোদন চেয়ে গত ১২ নভেম্বর ডিএসই ও বিএসইসিতে আবেদন করে কোম্পানিটি।
বেস্ট হোল্ডিংস কর্তৃপক্ষ বলছে, যেহেতু তাদের কোম্পানির মালিকানার উল্লেখযোগ্য অংশ রাষ্ট্রায়াত্ত ব্যাংকগুলোর, সেই বিবেচনায় সরাসরি তালিকাভুক্তির সুযোগ তাদের রয়েছে।
গত ৩০ জুলাই বাংলাদেশ ব্যাংকের ডিপার্টমেন্ট অব অব সাইট সুপারভিশনের সার্কুলারে অবকাঠামোগত প্রকল্প বা এ সংশ্লিষ্ট কোম্পানি ইক্যুয়িটিতে ব্যাংকের বিনিয়োগ থাকলে, 
সেই প্রতিষ্ঠানকে জরুরিভিত্তিতে ছয় মাসের মধ্যে সরাসরি তালিকাভুক্তির প্রক্রিয়া শুরু করতে নির্দেশনা দেওয়া হয়।
ওই নির্দেশনা অনুযায়ী, পুঁজিবাজারের ভারসাম্য রক্ষার জন্য ব্যাংকগুলো প্রথম বছর তাদের ধারণ করা শেয়ারের পাঁচ শতাংশ বিক্রি করতে পারবে। 