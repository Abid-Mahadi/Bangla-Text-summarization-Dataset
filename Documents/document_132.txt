Title:ওমানের সকল আন্তর্জাতিক ফ্লাইট বন্ধ ঘোষণা

Text:মহামারি করোনা ভাইরাস প্রাদুর্ভাব ঠেকাতে জল, স্থল ও আকাশপথের সকল আন্তর্জাতিক ফ্লাইট বন্ধ ঘোষণা করেছে ওমান। সোমবার (২১ ডিসেম্বর) 
দেশটির সুপ্রিম কমিটির বরাত দিয়ে এই সংবাদ প্রকাশ করেছে দেশটির সরকারি গণমাধ্যম ওমান ডেইলি। এই নির্দেশনা কার্যকর হবে ২২ ডিসেম্বর রাত ১টা থেকে।
বিজ্ঞপ্তিতে জানানো হয়েছে, যুক্তরাজ্যে করোনা ভাইরাসের নতুন ধরনের 
সংক্রমণ ছড়িয়ে পড়ায় সংক্রমণ থেকে রক্ষা পেতে আগামী এক সপ্তাহের জন্য ওমানের সব ধরনের আন্তর্জাতিক ফ্লাইট ওঠানামা বন্ধ থাকবে।
কার্গো বিমান এই নিষেধাজ্ঞার আওতার বাইরে থাকবে। এ ছাড়া জরুরি প্রয়োজনে বিশেষ বিবেচনায় যাত্রীবাহী বিমান পরিবহনের ক্ষেত্রেও 
এই নির্দেশনার শিথিলতার কথা জানিয়েছে সুপ্রিম কমিটি। করোনা সংক্রমণের গতিবিধি পর্যালোচনা করে পরবর্তীতে এ বিষয়ে পদক্ষেপ নেওয়া হবে বলেও জানানো হয়েছে।
এদিকে যুক্তরাজ্যে করোনা ভাইরাসের নতুন ধরনের সংক্রমণ ছড়িয়ে পড়ায় দেশটির সঙ্গে যোগাযোগ বিচ্ছিন্ন করছে ইউরোপসহ আরব দেশগুলো। 
সংক্রমণ এবং মৃত্যু এড়াতে যাত্রীবাহী ফ্লাইটসহ স্থলপথেও যোগাযোগ বন্ধ করে দিচ্ছে বিভিন্ন দেশ। কোভিড-এর নতুন ধরনের সংক্রমণ রোধে ব্রিটেনের 
প্রধানমন্ত্রী জরুরি বৈঠকে বসেছেন তার মন্ত্রীদের সঙ্গে।
যেই দেশগুলো এখন পর্যন্ত ব্যবস্থা নিয়েছে: যে কোন মূল্যে কোভিড-এর নতুন উপসর্গ মোকাবিলায় সবার আগে পদক্ষেপ 
নিয়েছে কানাডা। তিনদিনের জন্য যুক্তরাজ্যের সঙ্গে ফ্লাইট বাতিলের বিষয়টি নিশ্চিত করেছেন কানাডার 
স্বাস্থ্যমন্ত্রী। ইউরোপীয় ইউনিয়নভুক্ত ফ্রান্স, জার্মানি এবং ইতালিও ব্রিটেনের সঙ্গে সবধরনের বিমান যাত্রা বাতিলের ঘোষণা দিয়েছে। পাশাপাশি দেশটির সঙ্গে ট্রেন যাত্রাও স্থগিত করে এই তিন দেশ।
ডেনমার্কও যুক্তরাজ্য থেকে যে কোন বিমান আসায় ৪৮ ঘণ্টার নিষেধাজ্ঞা জারি করেছে। স্থানীয় সময় সোমবার (২১ ডিসেম্বর) থেকে এটি কার্যকর হয়। 
একই সিদ্ধান্ত নিয়েছে রিপাবলিক অব আয়ারল্যান্ডও। প্রাথমিকভাবে দুই দিন বিধিনিষেধ জারি থাকার কথা জানিয়েছে তারা।
আর্জেন্টিনা, চিলি, কলম্বিয়া, লাটভিয়া, এস্তোনিয়াও যুক্তরাজ্যের সঙ্গে যোগাযোগ বন্ধ করে দিয়ে পরিস্থিতি গভীরভাবে পর্যবেক্ষণ করছে। অন্যদিকে, হংকং, ইসরাইল, 
ইরান, ক্রোয়েশিয়া, মরক্কো, কুয়েত ব্রিটেনে ভ্রমণে বিধিনিষেধ দিয়েছে। আরব দেশের মধ্যে ইতিমধ্যেই সৌদি আরব এবং ওমান সব ধরনের আন্তর্জাতিক ফ্লাইট বাতিলের ঘোষণা দিয়েছে। 
এ অবস্থায় বিপাকে পড়েছেন বহু মানুষ।