Title:কাশ্মীরে ২ পাকিস্তানি জঙ্গি খতম, গ্রেফতার ১

Text:রবিবার বেলায় দুই পাকিস্তানি জঙ্গিকে খতম করল যৌথ বাহিনী। পাক অধিকৃত কাশ্মীর থেকে তার ঢুকেছিল বলে 
কাশ্মীর পুলিশের দাবি। ঘটনাস্থলেই এনকাউন্টারে মারা যায় ২ জন। অপর জনকে জীবিত অবস্থায় আটক করা হয়েছে।
পুঞ্চে খতম ২ জঙ্গি...
এই সময় ডিজিটাল ডেস্ক: জম্মু-কাশ্মীরের পুঞ্চে সুরক্ষা বাহিনীর সঙ্গে ব্যাপক বন্দুকযুদ্ধে দুই পাকিস্তানি জঙ্গি মারা পড়েছে। আর এক জঙ্গিকে জীবিত অবস্থায় পাকড়াও করতে 
সক্ষম হয়েছে বাহিনী। রবিবার এই এনকাউন্টার হয় জম্মু-কাশ্মীরের সুরানকোটে। সেনার এক আধিকারিক জানান, তিন দিন আগে এই পাকিস্তানি জঙ্গিরা ভারতে অনুপ্রবেশ 
করেছিল বলে মনে করা হচ্ছে। রবিবার বেলায় মুগল রোড ধরে দক্ষিণ কাশ্মীরের শোপিয়ান জেলায় যাওয়ার পথে যৌথ বাহিনীর সঙ্গে পাকিস্তানি জঙ্গির এই দলটির এনকাউন্টার হয়।
জম্মু-কাশ্মীরে এখন জেলা ডেভেলপমেন্ট কাউন্সিলের ভোট চলছে। কাশ্মীর পুলিশের এক কর্তার দাবি, ভোট ভণ্ডুল করতেই লস্কর-ই-তৈবা ও জইশ-ই-মহম্মদ জঙ্গির মিলিত এই 
দলটিকে পাঠানো হয়েছিল। কারণ, এই ভোটে কাশ্মীরের মানুষ স্বতঃস্ফূর্ত সাড়া দিয়েছে। পাকিস্তান এটা ভাবতে পারেনি। সেই হতাশা থেকেই জঙ্গি প্রেরণ করা হয়েছিল।
পুলিশের ওই কর্তা জানান, সন্দেহভাজন তিন জঙ্গির উপস্থিতির খবর তাঁরা সূত্র মারফত পেয়েছিলেন। সেইমতো সেনা-সিআরপিএফ ও পুলিশের যৌথ টিম ছট্টাপানি-দুগরান গ্রামে তল্লাশি অভিযান চালায়। 
একটি তুষার আবৃত এলাকায় ফেঁসে যায় ওই তিন পাক জঙ্গি। যৌথ বাহিনী তাদের আত্মসমর্পণ করতে বললেও তারা সেই প্রস্তাবে সাড়া দেয়নি। উলটে গুলি চালাতে শুরু করে। 
এক পর্যায়ে বাহিনীও গুলিতেই জবাব দেয়। ঘটনাস্থলেই নিকেশ করা হয় দুই জঙ্গিকে। তৃতীয় জনকে জীবিত অবস্থায় আটক করা হয়েছ
নিহত দুই জঙ্গি সহ তিন জনই পাকিস্তানি নাগরিক বলে নিশ্চিত পুলিশ। প্রাথমিক অনুসন্ধানের পর কাশ্মীর 
পুলিশের ধারণা হয়েছে, পাক অধিকৃত কাশ্মীর থেকে এই জঙ্গিরা দিন তিনেক আগে ঢুকেছিল। রবিবার তারা শোপিয়ানে যাচ্ছিল। 
তার মধ্যেই পুলিশ খবর পেয়ে সেনা ও সিআরপিএফকে সঙ্গে নিয়ে অভিযান চালায়। পুলিশের দাবি, আবহাওয়া প্রতিকূল থাকায়, প্রচণ্ড তুষার পড়ার কারণে জঙ্গিদের ধাওয়া করতে সময় লাগে।
নিহত দুই জঙ্গির পরিচয় রাতেই জানা গিয়েছে। পুলিশ জানিয়েছে এরা সাজিদ ও বিলাল। 
দুটি একে-৪৭ রাইফেল, একটি UBGL, একটি স্যাটফোন ঘটনাস্থল থেকে উদ্ধার করা হয়। পরে সেগুলি বাজেয়াপ্ত করা হয়েছে।