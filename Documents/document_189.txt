Title:আ.লীগ নেতার বাড়ি থেকে বিপুল সংখ্যক দেশি অস্ত্র জব্দ

Text:ঝিনাইদহের শৈলকুপা উপজেলা আওয়ামী লীগের সভাপতি ও ইউপি চেয়ারম্যান 
নজরুল ইসলামের বাড়ি থেকে বিপুল সংখ্যক দেশি অস্ত্র উদ্ধার করেছে পুলিশ। এসময় আটক করা হয়েছে ঢাল তৈরির দুই কারিগরকে।
মঙ্গলবার (২২ ডিসেম্বর) দুপুরে উপজেলার বগুড়া গ্রামের বাড়ি থেকে এসব অস্ত্র জব্দ করা হয়।  
জব্দ করা অস্ত্রের মধ্যে রয়েছে ৪৭টি সড়কি, ১৭টি ঢাল ও ১০ কেজি বেতসহ দেশি অস্ত্র তৈরির অন্যান্য সরঞ্জাম।
শৈলকুপা থানার ভারপ্রাপ্ত কর্মকর্তা (ওসি) জাহাঙ্গীর আলম জানান, শৈলকুপা উপজেলার বগুড়া ইউনিয়নে প্রায়ই দেশীয় অস্ত্র ঢাল-সড়কি, 
রামদা ও তরবারি নিয়ে দাঙ্গা বাধে। এলাকায় আধিপত্য বিস্তারে এসব অস্ত্র-শস্ত্র ব্যবহার করা হয়। এতে হতাহত, 
বাড়িঘর-ভাঙচুর, লুটপাট ও আইনশৃঙ্খলার অবনতি ঘটে আসছে দীর্ঘদিন ধরে। এমন দাঙ্গার জন্য বগুড়া ইউনিয়ন পরিষদের (ইউপি) চেয়ারম্যান নজরুল ইসলামের বাড়িতে বিপুল সংখ্যক 
দেশি অস্ত্র মজুদ ছিল। খবর পেয়ে মঙ্গলবার দুপুরে তার বাড়িতে অভিযান চালিয়ে এসব দেশীয় অস্ত্র জব্দ করা হয়। এসময় ওই বাড়িতে বসে ঢাল তৈরিরত দুই কারিগরকে আটক করা হয়। 