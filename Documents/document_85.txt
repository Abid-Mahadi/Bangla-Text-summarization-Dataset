Title:৫০০ রেমডেসিভির ইনজেকশন দান, নীরব-সাহায্য শাহরুখের! কৃতজ্ঞ দিল্লির স্বাস্থ্যমন্ত্রী 

Text:একদিকে মারাত্মক দূষণ অন্যদিকে করোনার তৃতীয় ধাক্কা। প্রবল বিপর্যস্ত দিল্লির দরকারে পাশে দাঁড়ালেন বলিউড বাদশা শাহরুখ খান। 
অন্তরালে থেকেই কিং খান দিল্লি সরকারের কাছে পৌঁছে দিয়েছেন অতি গুরুত্বপূর্ণ ৫০০ রেমডেসিভির ইনজেকশন।
    সাহায্যের ডালি নিয়ে এগিয়ে এলেন বলিউডের কিং খান শাহরুখ খান।
    বর্তমান পরিস্থিতি দেখে শাহরুখ খান দিল্লি সরকারের কাছে ৫০০ রেমডেসিভি ইনজেকশন পৌঁছে দিয়েছেন।
    মুম্বইয়ের বাদশা হলেও শাহরুখ খানের জন্ম-বেড়ে ওঠা দিল্লিতেই। 
এই সময় ডিজিটাল ডেস্ক: ভারতে জরুরি অবস্থায় করোনা আক্রান্ত রোগীদের Gilead Sciences Inc-র অ্যান্টিভাইরাল ড্রাগ 
রেমডেসিভি ব্যবহারের অনুমতি দিয়েছিল ভারত সরকার। কিন্তু তা নিতান্তই জরুরি অবস্থায়। কিন্তু বর্তমানে যেভাবে দূষণ ও করোনার তৃতীয় 
ঢেউয়ে বিপর্যস্ত অবস্থা হয়েছে দেশের রাজধানী দিল্লির, তাকে জরুরি অবস্থাই বলছেন চিকিৎসকরা। আর এই পরিস্থিতিতে সাহায্যের ডালি নিয়ে এগিয়ে এলেন বলিউডের বাদশা খান শাহরুখ খান।
বর্তমান পরিস্থিতি দেখে শাহরুখ খান দিল্লি সরকারের কাছে ৫০০ রেমডেসিভি ইনজেকশন পৌঁছে দিয়েছেন। তবে, নিজে বিষয়টি প্রকাশ্যে আনেননি তিনি। 
কিন্তু দিল্লির স্বাস্থ্যমন্ত্রী সতেন্দ্র জৈন বৃহস্পতিবার সোশ্যাল মিডিয়ায় শাহরুখের সাহায্যের বিষয়টি প্রকাশ্যে এনেছেন। টুইটে তিনি লেখেন, 
'শাহরুখ খান ও মির ফাউন্ডেশনের কাছে আমরা কৃতজ্ঞ। কঠিন সময়ে যখন সবথেকে বেশি সাহায্য দরকার, সেই সময়ে আমাদের কাছে ৫০০ রেমডেসিভির ইনজেকশন পৌঁছে দিয়েছেন ওঁরা।
মুম্বইয়ের বাদশা হলেও শাহরুখ খানের জন্ম-বেড়ে ওঠা দিল্লিতেই। তাই নিজের জন্মস্থানের কঠিন সময়ে দ্রুত এগিয়ে এসেছেন তিনি। 
যদিও করোনা পরিস্থিতিতে বারবার নিজের সাহায্যের ডালি নিয়ে এগিয়ে এসেছিলেন শাহরুখ খান। 
মহারাষ্ট্র ও পশ্চিমবঙ্গ সরকারকে ৫০ হাজার করে পিপিই কিট দিয়ে সাহায্য করেছিলেন তিনি। সেই কিট স্বাস্থ্যকর্মীদের হাতে তুলে দেওয়া হয়েছিল। এছাড়াও মুম্বইয়ে নিজের একটি অফিসও 
কোয়ারানটিন সেন্টার হিসেবে গড়ে তোলার জন্য ছেড়ে দিয়েছিলেন কিং খান। শাহরুখ খান ও গৌরী খান তাঁদের ব্যক্তিগত অফিস দিয়েছিলেন BMC-কে এই কোয়ারানটিন সেন্টার গড়তে।
দেশে করোনার প্রকোপ ছড়িয়ে পড়তেই শাহরুখ খানের মালিকানাধীন কলকাতা নাইট রাইডার্স, রেড চিলিজ এন্টারটেইনমেন্টের তরফে PM Care ফান্ডে তারা অনুদান 
দেওয়ার বিষয়টিও জানিয়ে দেওয়া হয়। এছাড়াও মহারাষ্ট্রের মুখ্যমন্ত্রীর ত্রাণ তহবিলে অনুদান দিয়েছিল রেড চিলিজ। এ ছাড়াও 'এক সাথ' নামের আরেকটি সংস্থার সঙ্গে মিলে 
মির ফাউন্ডেশন মুম্বইয়ের সাড়ে ৫ হাজার পরিবারকে দিনের পর দিন খাদ্য সরবরাহ করেছিল। এমনকী হাসপাতাল ও অন্য পরিবারের জন্য ২ হাজার প্যাকেট খাবার তৈরি করা হয়েছিল প্রতিদিন।
