Title:ইউপি মেম্বারকে মারধরের মামলায় চেয়ারম্যানসহ ৩ জন কারাগারে

Text:পঞ্চগড়ের দেবীগঞ্জ উপজেলার হাজরাডাঙ্গা ইউনিয়ন পরিষদের (ইউপি) সদস্যকে (মেম্বার) মারধরের মামলায় চেয়ারম্যান অনিল চন্দ্র রায়সহ তিনজনকে কারাগারে পাঠিয়েছেন আদালত।
মঙ্গলবার (২২ ডিসেম্বর) দুপুরে অতিরিক্ত চিফ জুডিসিয়াল ম্যাজিস্ট্রেট আদালতে হাজিরা দিয়ে জামিনের আবেদন করলে, তা না মঞ্জুর করে বিচারক মতিউর রহমান তাদের কারাগারে পাঠানোর নির্দেশ দেন।
অপর দুই আসামি হলেন চেয়ারম্যানের ছেলে মানিক চন্দ্র রায় ও গোবিন্দ চন্দ্র সেনের ছেলে কানাই চন্দ্র সেন।  
জানা যায়, গত ১৮ আগস্ট চেংঠী হাজরাডাঙ্গা ইউনিয়ন পরিষদের ৪ নং ওয়ার্ডের মেম্বার সহিদুল ইসলাম ওই তিনজনের নামে মারধর করার অভিযোগে আদালতে মামলা দায়ের করেন। 
সে মামলায় তারা হাজিরা দিতে গিয়ে গ্রেফতার হন। এর আগে চেংঠী হাজরাডাঙ্গা ইউনিয়ন পরিষদের চেয়ারম্যান অনিল চন্দ্র রায় ইউপি মেম্বারদের নিয়ে ২৫ জুলাই তার পরিষদে 
আলোচনায় বসেন। সেখানে ৪ নং ওয়ার্ডের ইউপি মেম্বার সহিদুল ইসলাম চেয়ারম্যানের অনিয়ম ও দুর্নীতির প্রতিবাদ জানান। এ ঘটনায় ক্ষিপ্ত হন চেয়ারম্যান অনিল চন্দ্র রায়। চেয়ারম্যানের 
অনিয়ম ও দুর্নীতির কথা তুলে ধরার কারণে চেয়ারম্যান অনিল চন্দ্র রায়, তার ছেলে মানিক চন্দ্র রায় ও তার সহযোগী কানাই চন্দ্র সেন ক্ষিপ্ত হয়ে সহিদুল ইসলামকে মারধর করে আহত করেন।  