Title:দেশে নতুন স্যাটেলাইট চ্যানেল 'নাগরিক টিভি', উদ্বোধন হল আজ 

Text:আজ বৃহস্পতিবার আনুষ্ঠানিকভাবে সম্প্রচার শুরু করছে নাগরিক টিভি। রাজধানীর বঙ্গবন্ধু আন্তর্জাতিক সম্মেলন কেন্দ্রের হল 
অব ফেম থেকে সন্ধ্যা সাতটায় নতুন এই টিভি চ্যানেলের উদ্বোধনী অনুষ্ঠান সরাসরি সম্প্রচার করা হবে। এ অনুষ্ঠানের শিরোনাম ‘স্বপ্ন সীমাহীন’।
নাগরিক টিভির সংশ্লিষ্ট সূত্র থেকে জানা গেছে, ‘স্বপ্ন সীমাহীন’ অনুষ্ঠানে আজ ‘আনিসুল হক ফাউন্ডেশন’ ঘোষণা করা হবে।
এই ফাউন্ডেশন থেকে প্রতিবছর নগর উন্নয়ন, শিক্ষা, মিডিয়া আর নতুন উদ্যোগে লক্ষ্যযোগ্য অবদান রাখার জন্য সম্মাননা দেওয়া হবে।

যাঁদের হাত ধরে বাংলাদেশের টিভি মিডিয়া আজকের অবস্থানে এসেছে, তেমনি টিভি ব্যক্তিত্ব মুস্তাফা মনোয়ার, ফেরদৌসী রহমান, ফেরদৌসী মজুমদার, মুস্তাফিজুর রহমান, মোস্তফা কামাল সৈয়দ আর 
আবদুল্লাহ আবু সায়ীদকে দেওয়া হবে ‘নাগরিক সম্মাননা’। তাঁদের সঙ্গে নিয়ে নাগরিক টিভির আনুষ্ঠানিক সম্প্রচার উদ্বোধন করবেন তথ্যমন্ত্রী হাসানুল হক ইনু। 

আরও থাকবে প্রাচ্যনাটের নাটক। নাগরিক টিভির অনুষ্ঠানসূচির আদলে তৈরি হয়েছে এই পরিবেশনা। ভারতের কলকাতার জাতীয় পুরস্কারপ্রাপ্ত সংগীত পরিচালক দেবজ্যোতি মিশ্রর তত্ত্বাবধানে ১০০ জন 
শিল্পীর পরিবেশনায় থাকবে গণসংগীত। গত শতকের পঞ্চাশ দশক থেকে শুরু করে বর্তমান সময় পর্যন্ত ১০টি উল্লেখযোগ্য গণসংগীত নিয়ে তৈরি হয়েছে এই পরিবেশনা।
 আরও থাকবে আরমিন মুসার পরিচালনায় রবীন্দ্রসংগীত ‘আনন্দলোকে মঙ্গলালোকে’। গানটিতে কণ্ঠ দেবেন এ সময়ের কয়েকজন জনপ্রিয় সংগীতশিল্পী।

 আনুষ্ঠানিক সম্প্রচার উদ্বোধনের পর প্রচার করা হবে চারটি ধারাবাহিক নাটক। এগুলো হচ্ছে শিহাব শাহীন পরিচালিত ‘লিপস্টিক’, 
আনিসুল হকের লেখা ও আলভী আহমেদের পরিচালনায় ‘শ্বশুর আলয় মধুর আলয়’, রেদওয়ান রনি পরিচালিত ‘ক্যান্ডি ক্রাশ’ আর মাইনুল হাসান খোকন পরিচালিত ‘আমি তুমি সে’।

 এরপর নাগরিক টিভিতে পর্যায়ক্রমে প্রচার করা হবে সরাসরি গানের অনুষ্ঠান ‘নাগরিক ক্যাফে’, দুই বাংলার অভিনয়শিল্পীদের অংশগ্রহণে নাচের প্রতিযোগিতা নিয়ে
‘বাজলো ঝুমুর তারার নূপুর’, কার্টুন সিরিজ ‘সুপারম্যান’, স্বাস্থ্যবিষয়ক অনুষ্ঠান ‘দেহঘড়ি’, ঝটপট রান্না এবং বিভিন্ন অঙ্গনের সেলিব্রিটিদের 
আড্ডার অনুষ্ঠান ‘মারিয়ার রান্নাঘর’, ভ্রমণ নিয়ে গেম শো ‘সোলেমান হাজারি’, অনিমেষ আইচ পরিচালিত ‘জোছনাময়ী’, ফেরদৌস হাসান পরিচালিত ‘একপা দুপা’সহ বিভিন্ন অনুষ্ঠান।

এর আগে নাগরিক টিভির প্রধান নির্বাহী আবদুন নূর তুষার বলেন, ‘নাগরিক টিভি নিজেকে দেশের বর্তমান কোনো চ্যানেলকে প্রতিদ্বন্দ্বী মনে করে না। 
নাগরিক টিভির লড়াই বিদেশি আকাশ সংস্কৃতির সঙ্গে। দেশের একটি ভালো টিভি চ্যানেল হিসেবে আমরা দর্শকদের কাছে আসতে চাই। নাটক চলাকালে শুধু নাটকই দেখবেন। 
দর্শকদের কথা মাথায় রেখে নাটকে বিরতির পরিমাণও কম রাখা হচ্ছে।’ টিভি দর্শকদের চাহিদা সম্পর্কে তিনি বলেন, ‘আমাদের দর্শকেরা অন্য দেশের চ্যানেল দেখেন, 
কিন্তু পাশের বাড়ির ছেলেটি বা মেয়েটির সঙ্গে তাদের ভালোবাসা হয়। তাই নাগরিক টিভি আমাদের নিজেদের জীবনের গল্প নাটকে তুলে ধরেছে, যা দর্শক অবশ্যই গ্রহণ করবে।’