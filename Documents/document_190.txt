Title:ফেনীতে নির্বাচনী হাওয়া, কে হচ্ছেন নৌকার প্রার্থী?

Text:ফেনীতে লেগেছে নির্বাচনী হাওয়া। ভোটের মাঠে নামার আগে দলীয় মনোনয়ন পাওয়া কেন্দ্র করে প্রার্থীদের মধ্যে স্নায়ুযুদ্ধ চলছে।
আগামী ৩০ জানুয়ারি অনুষ্ঠেয় ফেনী পৌরসভা নির্বাচন নিয়ে ক্ষমতাসীন আওয়ামী লীগে তোড়জোড় শুরু হয়েছে।
নৌকার মনোনয়ন কে পাচ্ছেন ফেনীজুড়ে এখন এ আলোচনা চলছে। বর্তমান মেয়র হাজী আলাউদ্দিন এবারও প্রার্থিতা চাইছেন। একইসঙ্গে পৌরসভার প্যানেল মেয়র নজরুল ইসলাম স্বপন মিয়াজীও 
নৌকা পেতে জোর আলোচনায় রয়েছেন। শেষ পর্যন্ত কার ভাগ্যে জোটে সরকারি দলের মনোনয়ন তা জানার অপেক্ষায় দলীয় নেতাকর্মীরা। দলের হাইকমান্ডেও জমা পড়েছে এ দু’জনের লিখিত আবেদন।
জেলা আওয়ামী লীগের মনোনয়ন বোর্ডে নৌকা ওয়ার্ড সভাপতি-সাধারণ সম্পাদকদের ভোটগ্রহণ শেষে তিনজনের যে কাউকে মনোনয়ন দিতে দলীয় হাইকমান্ডে প্রস্তাব করেছিলেন।
এর ভিভিতে আওয়ামী লীগের মনোনয়ন পেতে রাজধানীর ধানমন্ডিতে আওয়ামী লীগ সভাপতির রাজনৈতিক কার্যালয় থেকে আওয়ামী লীগ সভানেত্রী ও দলের স্থানীয় সরকার বোর্ডের 
প্রধান শেখ হাসিনা বরাবর লিখিত আবেদনপত্র জমা দেন বর্তমান মেয়র হাজী আলাউদ্দিন ও প্যানেল মেয়র নজরুল ইসলাম স্বপন মিয়াজী।
দলীয় সূত্র জানায়, জেলা আওয়ামী লীগ সদস্য হাজী আলাউদ্দিন গত দু’বার মেয়রের দায়িত্ব পালন করছেন। পৌর আওয়ামী লীগ সাধারণ সম্পাদক নজরুল ইসলাম স্বপন মিয়াজীও 
প্যানেল মেয়র। এ দুই নেতার সমর্থকরা পছন্দের প্রার্থীর পক্ষে নানাভাবে সামাজিক যোগাযোগ মাধ্যম ফেসবুক সরব করে রেখেছেন। আয়নুল কবির শামীম এখনও দলীয় প্রধান বরাবর লিখিত আবেদন করেননি।
নেতাকর্মীরা জানিয়েছেন, হাজী আলাউদ্দিন ও নজরুল ইসলাম স্বপন মিয়াজী দু’জনই জেলা আওয়ামী লীগ সাধারণ সম্পাদক ও 
সংসদ সদস্য নিজাম উদ্দিন হাজারীর কাছের মানুষ হিসেবে পরিচিত। দু’জনেরই দলীয় নেতাদের কাছে গ্রহণযোগ্যতা রয়েছে।
নজরুল ইসলাম স্বপন মিয়াজী জানান, আওয়ামী লীগের মূল ধারার রাজনীতির সঙ্গে তার নিবিড় যোগাযোগ রয়েছে। 
সেই কারণে তৃণমূলের নেতাকর্মীদের আস্থার প্রতিদান দিতে নৌকার প্রতীকে প্রার্থী হতে চান যুবলীগ-ছাত্রলীগের সাবেক এ নেতা।
তিনি বলেন, ‘পৌর আওয়ামী লীগের সাধারণ সম্পাদকের দায়িত্ব পাওয়ার পর করোনাকালীন নিজাম উদ্দিন হাজারীর নির্দেশে কর্মহীন মানুষের পাশে দাঁড়িয়েছি। 
পৌর এলাকার নেতাকর্মীদের বাড়ি বাড়ি গিয়ে খাদ্য সামগ্রী ও স্বাস্থ্য সুরক্ষা সরঞ্জামাদি দিয়েছি। ’
তার মতে, প্রধানমন্ত্রী শেখ হাসিনা এবং জেলা আওয়ামী লীগ সাধারণ সম্পাদক নিজাম উদ্দিন হাজারী যাকে প্রার্থিতা দেবেন, তিনিই প্রার্থী হবেন।
হাজী আলাউদ্দিন জানান, তার মেয়াদকালীন নিজাম উদ্দিন হাজারীর দিকনির্দেশনায় পৌর এলাকায় বেশ কিছু উন্নয়ন করেছেন। 
এ ধারা অব্যাহত রাখতে আবারও নৌকার প্রার্থী হতে চান স্টার লাইন গ্রুপের এ কর্ণধার। মনোনয়নের সিদ্ধান্ত দলীয় 
সভানেত্রী শেখ হাসিনা ও জেলা আওয়ামী লীগ সাধারণ সম্পাদক নিজাম উদ্দিন হাজারী নেবেন। তারা যাকে নৌকার প্রার্থী হিসেবে যোগ্য মনে করবেন, তার পক্ষেই কাজ করবেন বলে জানান তিনি।
অন্যদিকে, তৃণমূল পর্যায়ে নেতাকর্মীদের সঙ্গে কথা বলে জানা যায়, দুই প্রার্থীই আওয়ামী লীগের। তবে পৌর আওয়ামী লীগের 
সাধারণ সম্পাদক এবং দীর্ঘদিন আওয়ামী রাজনীতির সঙ্গে জড়িত থাকার দিক দিয়ে নজরুল ইসলাম স্বপন মিয়াজী তাদের পছন্দের।
আরেক অংশ বলছেন, বর্তমান মেয়র হাজী আলাউদ্দিন আওয়ামী লীগে যোগ দেওয়ার বেশিদিন না হলেও দলের প্রতি তার আন্তরিকতা আছে এবং দুই মেয়াদেই তিনি ফেনী পৌরসভার অনেক কাজ করেছেন। 