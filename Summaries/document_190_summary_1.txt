ফেনীতে লেগেছে নির্বাচনী হাওয়া। ভোটের মাঠে নামার আগে দলীয় মনোনয়ন পাওয়া কেন্দ্র করে প্রার্থীদের মধ্যে স্নায়ুযুদ্ধ চলছে।
আগামী ৩০ জানুয়ারি অনুষ্ঠেয় ফেনী পৌরসভা নির্বাচন নিয়ে ক্ষমতাসীন আওয়ামী লীগে তোড়জোড় শুরু হয়েছে।
নৌকার মনোনয়ন কে পাচ্ছেন ফেনীজুড়ে এখন এ আলোচনা চলছে। বর্তমান মেয়র হাজী আলাউদ্দিন এবারও প্রার্থিতা চাইছেন। অন্যদিকে, তৃণমূল পর্যায়ে নেতাকর্মীদের সঙ্গে কথা বলে জানা যায়, দুই প্রার্থীই আওয়ামী লীগের। তবে পৌর আওয়ামী লীগের 
সাধারণ সম্পাদক এবং দীর্ঘদিন আওয়ামী রাজনীতির সঙ্গে জড়িত থাকার দিক দিয়ে নজরুল ইসলাম স্বপন মিয়াজী তাদের পছন্দের।
আরেক অংশ বলছেন, বর্তমান মেয়র হাজী আলাউদ্দিন আওয়ামী লীগে যোগ দেওয়ার বেশিদিন না হলেও দলের প্রতি তার আন্তরিকতা আছে এবং দুই মেয়াদেই তিনি ফেনী পৌরসভার অনেক কাজ করেছেন। 